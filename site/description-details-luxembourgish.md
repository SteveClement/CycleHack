# Wat ass CycleHack?

CycleHack ass eng global Beweegung där hir Missioun et ass, d’Welt duerch d’Reduzéiere vu Barrière ronderëm de Vëlo eng méi nohalteg Plaz ze maachen.

CycleHack konzentréiert sech drop, d’Léit op enger Plaz ze versammele, fir Diskussiounen ze fuerderen a Léisungen zu Barrièren ze generéiere, déi d’Vëlofueren am Kader vun der Mobilitéit beréieren. Eng Rëtsch Aktivitéiten hëllefen, déi verschiddenste Gruppe vu Léit mat de verschiddenste Fähegkeeten an Erfahrungen zesummen ze brénge, an eng aner Approche zum Vëlo fueren ze kréien.

Duerch d’Verstäerken an Zesummebrénge vun eenzele Persounen, Organisatiounen a Regierungen, kënne Synergien entstoen, Erfahrungen ausgetosch ginn an neiaarteg Iddie ronderëm de Vëlo fonnt ginn. Doduerch bild sech eng méi gesond, méi aktiv an nohalteg Zukunft.

Ënner anerem gegrënnt vum Sarah Drummond, Matthew Lowell a Johanna Holtan, ass de CycleHack ee Mechanismus deen d’Leit zesummebréngt fir verschidde Suerge ronderëm de Vëlo op eng positiv Manéier z’adresséieren an eng Plattform ze schafe, fir pro-aktiv Léisungen an der Welt vun der Mobilitéit an dem Vëlo ze fannen. Zesummen huet de Grupp 2014 CycleHack gegrënnt an et ass 2016 zu enger richteger globaler Beweegung gewuess, wat och als **Design-Thinking** [0] fir d’Vëlosindustrie ginn ass.

Duerch d’Method vum Design Thinking an d’Schafe vu multidisziplinären Equippe mat engem Fokus op de Endbenotzer, ass d’Zil Léisungen ze fannen, d’Barrièrë ronderëm de Vëlo ofzebauen an et méi accessibel, sécher a flott fir déi ze maache, déi eis Stroossen notzen.

Duerch den **Hackathon** [1] Global CycleHack deen all Joer ofgehale gëtt, bidde mir de CycleHacker Zougrëff op Geschir, Prozesser an eng Communautéit, fir genau ze verstoe wéi eng Barrièren an hirer Regioun ronderëm de Vëlo existéiere, a wéi dës duerch Design a néi douce Mobilitéits-Konzepter kënnen iwwerwonne gi.

# Déi verschidde Barrièren.

Duerch d’Erfahrungen déi säit 2014 gesammelt goufe, kann een Zwou Ënnerkategorië vu Barrièrë feststellen: **Micro** a **Macro**.
Dëst ass natierlech ofhängeg vun all Land, Staadt an Duerf a soll als graffe Modell gëllen. Et gi keng falsch oder richteg Barrièren. All Barrière ronderëm de Vëlo ass derwäert erofgesat ze gi, well am Endeffekt jiddereen dovunner profitéiert, op um Vëlo oder net.

**Micro** Barrière sinn déi kleng Problemer, wéi zum Beispill: wéi kann ech dës Kräizung méi sécher fir de Vëlo maachen? Oder wéi kann ech et méi einfach maachen de Vëlo mat am Zuch/Bus/Tram ze huelen?

**Macro** Barrièrë sinn déi méi grouss Problemer, wéi zum Beispill: wéi kritt ee méi Mënschen op de Vëlo? Oder wéi kann een all d’Stroossebenotzer méi opmierksam openee maachen?

Barrière sinn individuell verschidde, änneren je no sozialem Kontext a brauchen all ugepassten Léisungen. Mir sinn oppe fir all Barrière a CycleHack Iddi. Fir besser ze verstoe wat op ee beim CycleHack Evenement duerkënnt, ginn et 5 Beispill Kategorien:

## Digital
Dëst kann eng App sinn, Vëlo Software, e Wee fir méi Date ronderëm de Vëlo zougänglech ze maachen oder ze sammelen.

## Evenementer/Campagnen
Dëst kann eng Iddi si fir e Message oder e spezifescht Evenement nom CycleHack ze plangen an ze lancéieren oder als Test während der Veranstaltung.

## Um Lokale Plang
Dëst kann ee CycleHack sinn deen sech ganz spezifesch ronderëm eng Lokalitéit, Regioun oder Deelstéck vun der Strooss dréint.

## Physesch
Dat kann ee Produit oder Service sinn deen als Prototyp existéiert oder an engem bestëmmte Format visualiséiert ginn ass. Et kéint eng nei Form vu Stroosseschëld sinn oder en Accessoire fir de Vëlo.

## Politik
Dëst ka ronderëm d’Gouvernance vum Vëlo goe, ee Manifest oder Prinzipie fir eng Iddi oder en Design. Dëst kann d’Form unhuele vun engem Manifest wéi een an enger Staadt d’Vëlo fuere promouvéiert oder eng Beschëlderung fir Vëlo-frëndlech Geschäfter.

Dacks sinn déi verschidde CycleHacks matenee vermëscht an zwou oder méi Kategorie kommen zesummen.

[0] **Design-Thinking** ass een Usaatz, de fir d'Léise vu Problemer an zur Entwécklung vu neien Iddie féiere soll. D'Zil ass et dobäi, Léisungen ze fannen, déi aus dem Benotzer senger Siicht iwwerzeegend sinn. Am Géigesätz zu aneren Innovatiounsmethode kann a gëtt Design Thinking deels net als Method oder Prozess, mä als Usaatz beschriwwen, deen op den dräi gläichwäertege Grondprinzipien Equipe, Raum a Prozess berout.

[1] En **Hackathon** (ofgeleet vun "Hack" a "Marathon") ass ee kollaborative Software- an Hardwareentwéckelungsevenement. Alternativ kann et och als "Hack Day", "Hackfest" oder "codefest" bezeechent ginn. D'Zil vun engem Hackathon ass et, bannent der Dauer vum Evenement, zesummen nëtzlech, kreativ oder lëschteg Soft-/Hard-ware-Produiten z'entwéckelen. D'Participante kommen dacks aus verschiddene Themegebidder a notzen d'Synergië fir dës Diversitéit ze fusionéieren. En Hackathon huet dacks ee spezifescht Thema oder op eng bestëmmten Technologie fokusséiert.
